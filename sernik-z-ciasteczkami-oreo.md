# SERNIK Z CIASTECZKAMI OREO

Sernik dedykowany małym i dużym ciasteczkowym łasuchom. Sernik jest wyśmienity, biało – czarny z kremowym wykończeniem, a w masie serowej zatopione są kawałki czarnych ciasteczek, które urozmaicają jego teksturę. Ciasteczka Oreo można zastąpić dowolnymi kakaowymi markizami lub ciasteczkami z kawałkami czekolady - wykorzystajcie swoje ulubione ciasteczka, a nawet pierniczki :-). Ten sernik się nie nudzi!

## Składniki na spód:

* 150 g ciasteczek Oreo Lub Neo (razem z nadzieniem)
* 2 łyżki masła, roztopionego
Ciastka i masło wrzucić do malaksera i zmiksować do otrzymania masy ciasteczkowej o konsystencji mokrego piasku.

Tortownicę o średnicy 23 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno formy i schłodzić przez pół godziny w lodówce.

## Składniki na masę serową:

* 800 g twarogu półtłustego lub tłustego, zmielonego przynajmniej dwukrotnie lub serka kremowego typu philadelphia
* 250 ml śmietany kremówki 36%
* 3/4 szklanki drobnego cukru do wypieków
* 3 jajka
* 2 żółtka
* 1 łyżka mąki ziemniaczanej
* 1 łyżka mąki pszennej
* 1,5 łyżeczki ekstraktu z wanilii
* 1 opakowanie ciastek Oreo ok. 150 g, połamanych na połowę lub na ćwiartki

Wszystkie składniki powinny być w temperaturze pokojowej.

W misie miksera umieścić wszystkie składniki, oprócz ciasteczek. Zmiksować do połączenia; nie miksować zbyt długo, by niepotrzebnie nie napowietrzać masy serowej - napowietrzony sernik mocno urośnie, a potem opadnie. Nie chcemy tego; sernik po upieczeniu powinien być równy jak stół.

Masę serową wylać na schłodzony spód, wyrównać. W masę powciskać ciasteczka Oreo, zatapiając je w masie.

Piec w temperaturze 150ºC przez około 50 – 60 minut. Gotowy sernik powinien być ścięty i sprężysty na wierzchu. Wystudzić w lekko uchylonym piekarniku, następnie schłodzić w lodówce przez około 12 godzin.

## Krem śmietankowy:

* 250 ml śmietany kremówki 36%
* 2 łyżki mascarpone*
* 1 łyżka cukru pudru

Wszystkie składniki powinny być schłodzone.

Śmietanę kremówkę i serek mascarpone umieścić w misie miksera. Ubić (trzepaczkami miksera do ubijania białek) do momentu otrzymania sztywnego kremu, pod sam koniec ubijania dodając cukier puder.

Część kremu śmietankowego posmarować cienką warstwą na schłodzonym serniku. Pozostałą część kremu umieścić w rękawie cukierniczym i na górze sernika wycisnąć rozetki, w każdą wcisnąć mini Oreo. Schłodzić.

> * Mascarpone nie jest konieczne. Zamiast niego można usztywnić kremówkę żelatyną, nie jest to jednak konieczne, zwłaszcza jeśli planujemy sernik podać natychmiast po ozdobieniu.
