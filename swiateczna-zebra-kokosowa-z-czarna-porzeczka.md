# ŚWIĄTECZNA ZEBRA KOKOSOWA Z CZARNĄ PORZECZKĄ

Bezbłędne ciasto bez pieczenia z kremem śmietankowo - kokosowym i dżemem z czarnej porzeczki. Zebra kolorystycznie wyróżnia się na stole świątecznym, wszystkim smakuje, a dodatkowo wygląda jak otulona śniegiem... którego Wam życzę na święta :-). Szybka i prosta do przygotowania!

## Składniki:

* 8 opakowań "petitków" kakaowych (Petit Beurre)
* 1300 ml śmietany kremówki 30% lub 36%, schłodzonej
* 125 g serka mascarpone (pół opakowania), schłodzonego
* 7 łyżek cukru pudru
* 3 łyżki likieru kokosowego, schłodzonego
* 4 łyżeczki żelatyny w proszku (16 g) lub 4 listki żelatyny
* 1/2 - 3/4 szklanki wiórków kokosowych, do posypania
* 400 - 450 g dżemu z czarnej porzeczki
* pralinki Raffaello, około 12 sztuk

Żelatynę w proszku zalać 50 ml zimnej wody, odstawić na 10 minut do napęcznienia. Postawić na palniku i podgrzewać, mieszając, do całkowitego rozpuszczenia się żelatyny lub podgrzać w mikrofali. Nie doprowadzać do wrzenia (żelatyna straci swoje właściwości żelujące). Zdjąć z palnika i lekko przestudzić.

W misie miksera umieścić śmietanę kremówkę, serek mascarpone, cukier puder, likier. Zmiksować (końcówki miksera do ubijania białek) do otrzymania jednolitego  i sztywnego kremu. 

Do jeszcze lekko ciepłej żelatyny dodać łyżkę kremu śmietankowo - kokosowego, dokładnie rozprowadzić. Dodać kolejne 2 łyżki i znowu wymieszać, obserwując, czy nie ma grudek. Tak zaprawioną żelatynę dodać do reszty kremu i natychmiast zmiksować, do połączenia. Krem podzielić na 4 części - jedna z części trochę większa niż pozostałe (na wierzch).

Formę o wymiarach 23 x 34 cm wyłożyć papierem do pieczenia. Wyłożyć na nią po kolei: warstwę petitków, dżem z czarnej porzeczki, krem śmietankowo - kokosowy, warstwę petitków, dżem z czarnej porzeczki, krem śmietankowo - kokosowy, warstwę petitków, dżem z czarnej porzeczki, krem śmietankowo - kokosowy, warstwę petitków i ostatnią (grubszą) warstwę kremu. Posypać wiórkami kokosowymi i wstawić do lodówki na  około 5  godzin (herbatniki muszą zmięknąć by ciasto dobrze się kroiło). Kroić na kwadraty, na każdy położyć połowę pralinki raffaello i podawać.
